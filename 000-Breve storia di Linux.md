# Breve storia di Linux

Linux è un sistema operativo Unix like, ideato da Linus Torvalds (allora studente dell'Università di Helsinki in Finlandia) e sviluppato grazie all'aiuto di migliaia di persone sparse per il mondo.

In realtà Linux è soltanto il nome del kernel e non il sistema operativo, rappresenta infatti solo una parte di esso, per quanto fondamentale possa essere. Si può pensare a Linux (inteso come sistema operativo) come al completamento del sistema GNU con il kernel sviluppato da Linus Torvalds. Perciò il termine più appropriato per riferirsi al sistema operativo è GNU/Linux.

Linux inizialmente rappresentava solo un "esperimento" ispirato a Minix, il cui obiettivo era solo di fare un "Minix migliore di Minix" (come scrisse su un messaggio nel newsgroup comp.os.minix). Minix era un sistema operativo sviluppato da Andrew S. Tanenbaum per fini didattici, del quale erano resi disponibili anche i sorgenti. Nell'agosto del 1991 veniva rilasciata la versione 0.01 di Linux (non era una versione ufficiale e non vi fu nessun annuncio sul suo rilascio). Questa versione era dipendente da Minix, e i suoi sorgenti non erano eseguibili. 

La versione 0.02 è invece la prima versione "ufficiale", fu rilasciata poco dopo la 0.01 (Ottobre 1991) ed era in grado di far funzionare il compilatore GNU gcc, e una shell di comandi (BASh).

Anche la Free Software Foundation di Richard Stallman contribuì a Linux, sia economicamente (per esempio finanziando la distribuzione Debian) sia mettendo a disposizione il software GNU adattandolo a Linux (che ha portato ad esempio alla riscrittura della libreria C GNU).

Anche se il progetto di partenza di Torvalds puntava lo sviluppo di Linux su processori Intel e compatibili, ora supporta anche processori come Sparc, PowerPc, Alpha e ARM (ma la lista è ancora lunga ...).

Attorno a queste grosse realtà ruotano anche una serie di società che basano il proprio business interamente su Linux. Ne sono un esempio Red Hat, Mandrake, SuSE, Caldera, TurboLinux che rilasciano delle proprie distribuzioni Linux. Queste società traggono profitto con Linux grazie ai servizi che propongono attorno a questo sistema operativo, con la distribuzione dei propri pacchetti software. In questi pacchetti non viene venduto Linux, che può essere sempre liberamente scaricabile via Internet, ma ciò che viene pagato deriva dal costo del supporto, dai manuali e dal software aggiuntivo che varia a seconda della distribuzione.

Il perchè della necessità di questa moltitudine di distribuzioni va cercato nella natura stessa di Linux. Linux è soltato il kernel, una minima seppur importante parte del sistema operativo, ma da solo non sarebbe in grado di poter far nulla. Per questo queste società si occupano di riunire in un unico sistema operativo dei pacchetti software (unendo per esempio a Linux il software GNU) e creandone di propri. Le differenze che ne derivano si riferiscono alla gestione dei programmi da installare, alla sicurezza, e alla facilità d'uso.

